Napisz program wypisujący liczbę legalnych ruchów gracza białego dla podanej pozycji szachowej.

Na wejściu podana jest szachownica w postaci 8 wierszy po 8 znaków. Figury oznaczone są literami K (król), H (hetman), W (wieża), G (goniec), S (skoczek), P (pion). Duże litery oznaczają bierki gracza białego, a małe litery gracza czarnego. Kropka oznacza puste pole. Piony białego gracza idą do góry.

Promocję piona na różne figury liczymy jako różne ruchy. Nie ma bicia w przelocie ani roszady. Podana pozycja nie musi być osiągalna w grze w szachy, ale można założyć, że jest poprawna (jest dokładnie jeden biały i jeden czarny król, piony nie występują na pierwszym ani ostatnim wierszu, czarny król nie jest atakowany). Pat lub mat gracza białego oznacza zero legalnych ruchów.

Uwaga/podpowiedź: Z reguł wystarczy znajomość podstawowych ruchów i promocji piona:
https://pl.wikipedia.org/wiki/Zasady_gry_w_szachy#Podstawowe_ruchy
Ruch jest legalny, jeśli po jego wykonaniu biały król nie jest atakowany.

Przykład 1 (pozycja początkowa):

wsghkgsw
pppppppp
........
........
........
........
PPPPPPPP
WSGHKGSW

Wynik:

20

 

Przykład 2:

........
.....H..
........
....K.k.
........
.....Pg.
....S...
........

Wynik:

8

(Można zasłonić się na 3 sposoby, zbić gońca, lub uciec królem na 4 sposoby.)


Przykład 3:

....k..g
P.K...P.
........
........
........
........
........
G......W

Wynik:

36

(12 ruchów z promocją piona, 6 ruchów królem, 5 ruchów gońcem i 13 ruchów wieżą.)
